---
title: "Motivace"
date: '2021-04-16 22:46'
tags:
 - ❄
 - 🤔
categories:
 - Blahodárná prokrastinace
---

Na VUT jsem si zapsal volitelný předmět Pedagogická psychologie a dopadlo to takhle.
<!-- more -->

## 👎👍
Kdysi jsem si pro sebe vytvořil takovou teorii, že existuje pozitivní a negativní motivace. Pozitivně vás motivuje nějaká odměna, nebo šťastná vyhlídka, a negativně nějaký trest, nebo smutná vyhlídka. Nechcete pak, aby se stala. Myslel jsem si vždycky, že u mě převažuje / na mě funguje **negativní**, a to z toho důvodu, že jsem na ni byl zvyklý.

> _**Mamka vždycky říkala**_
> Když si nebudeš vysávat, tak dostaneš alergii a budeš mít furt rýmu 😪

A tak jsem to dělal. Alergie a rýma to ale jaksi nepochopily a stejně přišly na doživotní návštěvu. Pak jsem taky ve výtahu potkával týpka, který...
> _**Frekventovaný výtahový týpek**_
> Když se nebudeš ve škole učit, dopadneš takhle.

Tím myslel očividně sebe, protože měl na sobě většinou věčné monterky 👷. A na mě to fakt fungovalo. Škola mě přestala bavit až v páté třídě 😮, ostatní na to, že "je k ničemu", chybně přišli mnohem dřív. *(V době koronaviru už by "ostatní" určitě dokázali sepsat k chození do školy fešný seznam výhod)*  
Vypěstoval jsem si určitý perfekcionismus a smysl pro iniciativu, protože jsem se neustále snažil zabraňovat špatným scénářům, které by mohly nastat. Nechápal jsem ale proč se to nedaří i ostatním. 

## Why u not do dis?
Když jsem se snažil motivovat ostatní k tomu samému, co sebe, nefungovalo to. Uklízejte pokoj, jinak v něm nic nenajdete. Cvičte na klavír, jinak zakopete svůj talent. Věšte ručníky na sušák protože... 🦨. Po probrání motivace na přednášce Psychologie už mi je všecko světlé jako facka.

## Komplexní teorie motivace
![Hand made srovnání dvou přístupů k motivačce](/images/motivace.png) <!-- {.p-1} -->
Sigmund Freud a Abraham Maslow měli každý trochu jiný mozek, takže každý o motivaci přemýšlel trochu jinak. Pro Freuda existuje něco jako "psychická energie". Když ji má člověk moc, musí ji vylít ve formě nějakého činu = *je motivován pro zalití kytky*. Je to něco jako plnozubost.

Maslow zase říkal, že má nějakou potřebu, třeba zalít kytku, a aby ji mohl splnit, potřebuje **doplnit** *něco do sebe* = je motivován vzít kýbl.

## Dvojitá negace
A tak mi to konečně došlo. Moje motivace není negativní. To, čeho se smažím dosáhnout, je pocit, že jsem něco překonal, nebo odklonil nějakou kasatrofu.
Mám potřebu připadat si stráášně důležitý a nezbytný pro tento svět jako postavička z Disneyho pohádky.  
To, že něco hned nenajdete v pokoji sice není katastrofa, ale to, že vám... **zhnije ručník** 🤢... nedokážu vyjádřit jak velké množství čokolády by bylo potřeba jako kompenzace.
::: details Protože ručník 📃, to je to první a poslední co jako hvězdný stopař potřebujete 🌌
> Pokud jde o ručníky, Stopařův průvodce po Galaxii o nich říká hned několik věcí. Ručník je skutečně kolosálně užitečná součást výbavy hvězdného stopaře. Především má značnou praktickou cenu – můžete se například do něj zabalit, aby vám nebylo zima, když poskakujete napříč chladnými měsíci planety Jaglan Beta. Můžete na něm ležet na zářivých, mramorovým pískem vystlaných plážích Santraginu V a vdechovat opojné výpary z jeho moří. Můžete na něm spát pod hvězdami, jež tak rudě září na planetě pouští, Kakrafúnu. Můžete ho použít jako plachtu, až poplujete na maličkém voru po proudu drsné řeky Moth, můžete ho namočit pro boj zblízka, nebo si jím zahalit hlavu, abyste necítili jedovaté pachy žravé obludy Blátotlačky z Traalu a nestřetli se s jejím pohledem (je to nepředstavitelně tupé zvíře, myslí si, že když ji nevidíte, nevidí ani ona vás – blbá jak tágo, ale značně žravá). Když jste v úzkých, můžete jím signalizovat o pomoc. No, a samozřejmě se jím také můžete utřít, pokud vám po tom všem ještě připadá dost čistý.
> _**Stopařův průvodce po Galaxii, Douglas Adams, vydavatelství Argo, ISBN: 978-80-257-0030-3, rok vydání 2002**_
:::

Ahá, takže nesmím ostatním říkat, že když něco neudělají, tak přijde katastrofa. Když to udělají, tak odvrátí katastrofu 😁  
Stejně to ale bude fungovat jen na ty, kteří viděli dostatečný počet Disneyovek...